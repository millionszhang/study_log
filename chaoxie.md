## 抄写
##### 上邪

我欲与君相知，
长命无绝衰。
山无陵，
江水为竭。
冬雷震震，
夏雨雪。
天地合， 
乃敢与君绝。

#####   临江仙·钟鼎山林都是梦

辛弃疾
钟鼎山林都是梦，人间宠辱休惊。
只消闲处遇平生。酒杯秋吸露，诗句夜裁冰。
记取小窗风雨夜，对床灯火多情。
问谁千里伴君行。晚山眉样翠，秋水镜般明。

#####    题竹郎庙

竹郎庙前多古木，夕阳沈沈山更绿。
何处江村有笛声，声声尽是迎郎曲。

##### 苏小小墓 李贺  

幽兰露，如啼眼。无物结同心，烟花不堪剪。
草如茵，松如盖。风为裳，水为珮。
油壁车，夕相待。冷翠烛，
劳光彩。西陵下，风吹雨。

##### 将进酒·琉璃钟
琉璃钟，琥珀浓，小槽酒滴真珠红。
烹龙炮凤玉脂泣，罗帏绣幕围香风。
吹龙笛，击鼍鼓；皓齿歌，细腰舞。
况是青春日将暮，桃花乱落如红雨。
劝君终日酩酊醉，酒不到刘伶坟上土！

##### 马  李贺 
大漠沙如雪，燕山月似钩。
何当金络脑，快走踏清秋。

##### 南园 李贺
男儿何不带吴钩，收取关山五十州。
请君暂上凌烟阁，若个书生万户侯。

##### 鹧鸪天·西都作 朱敦儒
我是清都山水郎。天教分付与疏狂。
曾批给雨支风券，累上留云借月章。
诗万首，酒千觞。几曾著眼看侯王。
玉楼金阙慵归去，且插梅花醉洛阳。

##### 冬至 杜甫
年年至日长为客，忽忽穷愁泥杀人。
江上形容吾独老，天边风俗自相亲。
杖藜雪后临丹壑，鸣玉朝来散紫宸。
心折此时无一寸，路迷何处见三秦。

##### 好事近·摇首出红尘 朱敦儒 
摇首出红尘，醒醉更无时节。
活计绿蓑青笠，惯披霜冲雪。
晚来风定钓丝闲，上下是新月。
千里水天一色，看孤鸿明灭。

##### 念奴娇 垂虹亭 朱敦儒 
放船纵棹，趁吴江风露，平分秋色。
帆卷垂虹波面冷，初落萧萧枫叶。
万顷琉璃，一轮金鉴，与我成三客。
碧空寥廓，瑞星银汉争白。
深夜悄悄鱼龙，灵旗收暮霭，天光相接。
莹澈乾坤，全放出、叠玉层冰宫阙。
洗尽凡心，相忘尘世，梦想都销歇。
胸中云海，浩然犹浸明月。

##### 柳枝·江南岸 朱敦儒 
江南岸，江北岸。折送行人无尽时。恨分离。
酒一杯，泪双垂。君到长安百事违。几时归。

##### 如梦令·好笑山翁年纪  朱敦儒 
好笑山翁年纪。不觉七十有四。、
生日近元宵，占早烧灯欢会。
欢会。欢会。坐上人人千岁。

##### 西江月 朱敦儒
元是西都散汉，江南今日衰翁。
从来颠怪更心风。做尽百般无用。
屈指八旬将到，回头万事皆空。
云间鸿雁草间虫。共我一般做梦。

##### 蝶恋花·庭院深深深几许
庭院深深深几许，杨柳堆烟，帘幕无重数。
玉勒雕鞍游冶处，楼高不见章台路。
雨横风狂三月暮，门掩黄昏，无计留春住。
泪眼问花花不语，乱红飞过秋千去。

##### 玉蝴蝶·望处雨收云断  

柳永 
望处雨收云断，凭阑悄悄，目送秋光。
晚景萧疏，堪动宋玉悲凉。
水风轻，蘋花渐老，月露冷、梧叶飘黄。
遣情伤。故人何在，烟水茫茫。
难忘，文期酒会，几孤风月，屡变星霜。
海阔山遥，未知何处是潇湘。
念双燕、难凭远信，指暮天、空识归航。
黯相望。断鸿声里，立尽斜阳。

##### 蝶恋花·伫倚危楼风细细 柳永 
伫倚危楼风细细，望极春愁，黯黯生天际。
草色烟光残照里，无言谁会凭阑意。
拟把疏狂图一醉，对酒当歌，强乐还无味。
衣带渐宽终不悔，为伊消得人憔悴。

##### 阮郎归·天边金掌露成霜

晏几道 宋
天边金掌露成霜。云随雁字长。
绿杯红袖趁重阳。人情似故乡。
兰佩紫，菊簪黄。殷勤理旧狂。
欲将沉醉换悲凉。清歌莫断肠。

##### 蝶恋花·早行

周邦彦  宋
月皎惊乌栖不定。更漏将残，轳辘牵金井。
唤起两眸清炯炯。泪花落枕红棉冷。
执手霜风吹鬓影。去意徊徨，别语愁难听。
楼上阑干横斗柄。露寒人远鸡相应。

##### 苏武慢·雁落平沙

蔡伸   宋
雁落平沙，烟笼寒水，古垒鸣笳声断。
青山隐隐，败叶萧萧，天际暝鸦零乱。
楼上黄昏，片帆千里归程，年华将晚。
望碧云空暮，佳人何处，梦魂俱远。
忆旧游、邃馆朱扉，小园香径，尚想桃花人面。
书盈锦轴，恨满金徽，难写寸心幽怨。
两地离愁，一尊芳酒，凄凉危栏倚遍。
尽迟留，凭仗西风，吹干泪眼。

##### 鹧鸪天·一点残红欲尽时

周紫芝 宋
一点残红欲尽时。乍凉秋气满屏帏。
梧桐叶上三更雨，叶叶声声是别离。
调宝瑟，拨金猊。那时同唱鹧鸪词。
如今风雨西楼夜，不听清歌也泪垂。

##### 三姝媚·烟光摇缥瓦

史达祖 宋
烟光摇缥瓦。望晴檐多风，柳花如洒。锦瑟横床，想泪痕尘影，凤弦常下。
倦出犀帷，频梦见、王孙骄马。讳道相思，偷理绡裙，自惊腰衩。
惆怅南楼遥夜。记翠箔张灯，枕肩歌罢。又入铜驼，遍旧家门巷，首询声价。
可惜东风，将恨与、闲花俱谢。记取崔徽模样，归来暗写。

##### 浣溪沙·门隔花深梦旧游 

吴文英
门隔花深梦旧游，夕阳无语燕归愁。玉纤香动小帘钩。
落絮无声春堕泪，行云有影月含羞。东风临夜冷于秋。 

##### 自夏口至鹦鹉洲夕望岳阳寄源中丞

 刘长卿  唐
汀洲无浪复无烟，楚客相思益渺然。
汉口夕阳斜渡鸟，洞庭秋水远连天。
孤城背岭寒吹角，独戍临江夜泊船。
贾谊上书忧汉室，长沙谪去古今怜。

##### 黄鹤楼闻笛

 李白 唐
一为迁客去长沙，西望长安不见家。
黄鹤楼中吹玉笛，江城五月落梅花。

##### 临江仙·夜归临皋

苏轼  宋代 
夜饮东坡醒复醉，归来仿佛三更。
家童鼻息已雷鸣。敲门都不应，倚杖听江声。
长恨此身非我有，何时忘却营营。
夜阑风静縠纹平。小舟从此逝，江海寄余生 

##### 破阵子·为陈同甫赋壮词以寄之 

醉里挑灯看剑，梦回吹角连营。
八百里分麾下炙，五十弦翻塞外声，沙场秋点兵。
马作的卢飞快，弓如霹雳弦惊。
了却君王天下事，赢得生前身后名。可怜白发生！

#####  青玉案·元夕 

东风夜放花千树，更吹落、星如雨。
宝马雕车香满路。凤箫声动，玉壶光转，一夜鱼龙舞。
蛾儿雪柳黄金缕，笑语盈盈暗香去。
众里寻他千百度，蓦然回首，那人却在，灯火阑珊处。'

##### 水龙吟·登建康赏心亭 

辛弃疾 
楚天千里清秋，水随天去秋无际。
遥岑远目，献愁供恨，玉簪螺髻。
落日楼头，断鸿声里，江南游子。
把吴钩看了，栏杆拍遍，无人会、登临意。
休说鲈鱼堪脍，尽西风，季鹰归未？
求田问舍，怕应羞见，刘郎才气。
可惜流年，忧愁风雨，树犹如此。
倩何人、唤取红巾翠袖，揾英雄泪！

##### 唐多令·芦叶满汀洲

刘过  宋
芦叶满汀洲，寒沙带浅流。二十年重过南楼。
柳下系船犹未稳 ，能几日，又中秋。
黄鹤断矶头，故人今在否？旧江山浑是新愁。
欲买桂花同载酒，终不似，少年游。

##### 浣溪沙

无名
樱花凋零离人泪,梅雨落尽孤客愁,一城春水向东流.
江流千古鹤犹在,涛声依旧花满楼,幽梦无痕水悠悠.

##### 水调歌头·黄州快哉亭赠张偓佺

 苏轼 宋
落日绣帘卷，亭下水连空。
知君为我新作，窗户湿青红。
长记平山堂上，欹枕江南烟雨，
杳杳没孤鸿。认得醉翁语，山色有无中。
一千顷，都镜净，倒碧峰。
忽然浪起，掀舞一叶白头翁。
堪笑兰台公子，未解庄生天籁，
刚道有雌雄。一点浩然气，千里快哉风。 

##### 南乡子·重九涵辉楼呈徐君猷

 苏轼  宋
霜降水痕收。浅碧鳞鳞露远洲。
酒力渐消风力软，飕飕。破帽多情却恋头。
佳节若为酬。但把清尊断送秋。
万事到头都是梦，休休。明日黄花蝶也愁。

##### 南歌子·寓意

 苏轼  宋
雨暗初疑夜，风回忽报晴。
淡云斜照著山明。细草软沙溪路、马蹄轻。
卯酒醒还困，仙材梦不成。
蓝桥何处觅云英。只有多情流水、伴人行。

##### 卜算子·黄州定慧院寓居作

苏轼 宋
缺月挂疏桐，漏断人初静。
谁见幽人独往来，缥缈孤鸿影。
惊起却回头，有恨无人省。
拣尽寒枝不肯栖，寂寞沙洲冷。

##### 蝶恋花·春景

 苏轼 宋
花褪残红青杏小。燕子飞时，绿水人家绕。
枝上柳绵吹又少。天涯何处无芳草。
墙里秋千墙外道。墙外行人，墙里佳人笑。
笑渐不闻声渐悄。多情却被无情恼。

##### 西江月·世事一场大梦

苏轼 宋
世事一场大梦，人生几度秋凉。
夜来风叶已鸣廊。看取眉头鬓上。
酒贱常愁客少，月明多被云妨。
中秋谁与共孤光。把盏凄然北望。

#####  题金山画像

苏轼  
心似已灰之木，身如不系之舟。
问汝平生功业，黄州惠州儋州。

##### 采桑子·恨君不似江楼月

吕本中 宋
恨君不似江楼月，*南北东西。*
南北东西。只有相随无别离。
恨君却似江楼月，暂满还亏。
暂满还亏。待得团圆是几时。

##### 临江仙·夜登小阁忆洛中旧游

陈与义 宋
忆昔午桥桥上饮，坐中多是豪英。
长沟流月去无声。杏花疏影里，吹笛到天明。
二十余年如一梦，此身虽在堪惊。
闲登小阁看新晴。古今多少事，渔唱起三更。

##### 天仙子·水调数声持酒听

张先 宋代
水调数声持酒听，午醉醒来愁未醒。
送春春去几时回？临晚镜，伤流景，往事后期空记省。
沙上并禽池上暝，云破月来花弄影。
重重帘幕密遮灯，风不定，人初静，明日落红应满径。

##### 苏幕遮怀旧

范仲淹
碧云天，黄叶地，秋色连波，波上寒烟翠。
山映斜阳天接水，芳草无情，更在斜阳外。
黯乡魂，追旅思，夜夜除非，好梦留人睡。
明月楼高休独倚。酒入愁肠，化作相思泪。

##### 渔家傲·秋思

范仲淹  
塞下秋来风景异，衡阳雁去无留意。
四面边声连角起，千幛里，长烟落日孤城闭。
浊酒一杯家万里，燕然未勒归无计！
羌管悠悠霜满地。人不寐，将军白发征夫泪。

##### 苏幕遮·草

梅尧臣  宋
露堤平，烟墅杳。乱碧萋萋，雨后江天晓。
独有庚郎年最少。窣地春袍，嫩色宜相照。
接长亭，迷远道。堪怨王孙，不记归期早。
落尽梨花春又了。满地残阳，翠色和烟老。

##### 生查子·元夕

欧阳修  宋
去年元夜时， 花市灯如昼。 
月上柳梢头，人约黄昏后。
今年元夜时，月与灯依旧。
不见去年人，泪湿春衫袖。

##### 临江仙·梦后楼台高锁

晏几道 宋
梦后楼台高锁，酒醒帘幕低垂。去年春恨却来时。落花人独立，微雨燕双飞。
记得小苹初见，两重心字罗衣。琵琶弦上说相思。当时明月在，曾照彩云归。

##### 鹧鸪天·彩袖殷勤捧玉钟 

晏几道 宋代
彩袖殷勤捧玉钟，当年拼却旧颜红。舞低杨柳楼心月，歌尽桃花扇底风。
从别后，忆相逢，几回魂梦与君同。今宵剩把银釭照，犹恐相逢是梦中。

##### 浣溪沙

秦观 
漠漠轻寒上小楼，晓阴无赖似穷秋，淡烟流水画屏幽。
自在飞花轻似梦，无边丝雨细如愁，宝帘闲挂小银钩。

##### 鹧鸪天

朱敦儒 
我是清都山水郎，天教分付与轻狂。曾批给雨支风券，累上留云借月章。
诗万首，酒千觞，几曾着眼看侯王。 玉楼金阙慵归去，且插梅花醉洛阳。

##### 相见欢·金陵城上西楼

朱敦儒 宋
金陵城上西楼，倚清秋。万里夕阳垂地大江流。
中原乱，簪缨散，几时收？试倩悲风吹泪过扬州。

##### 诉衷情·当年万里觅封侯

陆游 宋代 
当年万里觅封侯，匹马戍梁州。关河梦断何处？尘暗旧貂裘。
胡未灭，鬓先秋，泪空流。此生谁料，心在天山，身老沧洲。

##### 风入松·听风听雨过清明

吴文英 宋
听风听雨过清明。愁草瘗花铭。
楼前绿暗分携路，一丝柳、一寸柔情。
料峭春寒中酒，交加晓梦啼莺。
西园日日扫林亭。依旧赏新晴。
黄蜂频扑秋千索，有当时、纤手香凝。
惆怅双鸳不到，幽阶一夜苔生。

##### 一剪梅

蒋捷
一片春愁待酒浇，江上舟摇，楼上帘招。
秋娘渡与泰娘桥，风又飘飘，雨又潇潇。
何日归家洗客袍？银字笙调，心字香烧。
流光容易把人抛。红了樱桃，绿了芭蕉。

##### 虞美人听雨

少年听雨歌楼上，红烛昏罗帐。
壮年听雨客舟中，江阔水低、断雁叫西风。
而今听雨僧庐下，鬓已星星也。
悲欢离合总无情，一任阶前、点滴到天明。

##### 诉衷情

晏殊
芙蓉金菊斗馨香，天气欲重阳。远村秋色如画，红树间疏黄。
流水淡，碧云长，路茫茫。凭高目断，鸿雁来时，无限思量。

##### 水仙子·夜雨

徐再思 元
一声梧叶一声秋，一点芭蕉一点愁，三更归梦三更后。
落灯花棋未收，叹新丰孤馆人留。
枕上十年事，江南二老忧，都到心头。

##### 折桂令·春情

徐再思 元
平生不会相思，才会相思，便害相思。
身似浮云，心如飞絮，气若游丝，空一缕馀香在此，盼千金游子何之。
证候来时，正是何时？灯半昏时，月半明时

**寄黄几复**
黄庭坚 
我居北海君南海，寄雁传书谢不能。
桃李春风一杯酒，江湖夜雨十年灯。 
持家但有四立壁，治病不蕲三折肱。 
想见读书头已白，隔溪猿哭瘴溪藤。 

**《青青陵上柏》**
佚名 
青青陵上柏，磊磊涧中石。
人生天地间，忽如远行客。
斗酒相娱乐，聊厚不为薄。
驱车策驽马，游戏宛与洛。 
洛中何郁郁，冠带自相索。 
长衢罗夹巷，王侯多第宅。 
两宫遥相望，双阙百余尺。 
极宴娱心意，戚戚何所迫？ 

**《题都城南庄》**

去年今日此门中，人面桃花相映红。
人面不知何处去，桃花依旧笑春风。

**《浣溪沙·谁念西风独自凉》**

清代）纳兰性德
谁念西风独自凉，萧萧黄叶闭疏窗，沉思往事立残阳。
被酒莫惊春睡重，赌书消得泼茶香，当时只道是寻常。

##### 念奴娇·和赵录国与韵

辛弃疾 
为沽美酒，过溪来、谁道幽人难致。更觉元龙楼百尺，湖海平生豪气。自叹年来，看花索句，老不如人意。东风归路，一川松竹如醉。
怎得身似庄周，梦中蝴蝶，花底人间世。记取江头三月暮，风雨不为春计。万斛愁来，金貂头上，不抵银瓶贵。无多笑我，此遍聊当宾戏。

##### 车遥遥

范成大 宋
车遥遥，马憧憧。君游东山东复东，安得奋飞逐西风。
愿我如星君如月，夜夜流光相皎洁。月暂晦，星常明。
留明待月复，三五共盈盈。

##### 行香子·过七里濑

苏轼  宋
一叶舟轻，双桨鸿惊。水天清、影湛波平。
鱼翻藻鉴，鹭点烟汀。过沙溪急，霜溪冷，月溪明。
重重似画，曲曲如屏。算当年、虚老严陵。
君臣一梦，今古空名。但远山长，云山乱，晓山青。

